<rdf:RDF xmlns:rdf="http://www.w3.org/1999/02/22-rdf-syntax-ns#" xmlns="http://www.openarchives.org/OAI/2.0/" xmlns:xsi="http://www.w3.org/2001/XMLSchema-instance">
  <oa:Annotation xmlns:oa="http://www.w3.org/ns/oa#" rdf:about="http://data.bibliotheek.nl/nbc/summary#aHR0cDovL2RhdGEuYmlibGlvdGhlZWsubmwvbGV4aXNuZXhpcy81NkY2LUs2MzEtSkM4Vy1ZNDA3">
    <oa:annotatedBy rdf:resource="http://bibliotheek.nl/id/bnl"/>
    <oa:motivatedBy rdf:resource="http://data.bibliotheek.nl/ns/nbc/oa#summarizing"/>
    <oa:hasTarget rdf:resource="http://data.bibliotheek.nl/lexisnexis/56F6-K631-JC8W-Y407"/>
    <oa:hasBody>
      <rdf:Description xmlns:skos="http://www.w3.org/2004/02/skos/core#" xmlns:dcterms="http://purl.org/dc/terms/" xmlns:rdfs="http://www.w3.org/2000/01/rdf-schema#">
        <dcterms:source rdf:resource="urn:nbc:source:krantenbank"/>
        <dcterms:type rdf:resource="http://dbpedia.org/resource/Article_(publishing)"/>
        <rdfs:seeAlso rdf:resource="http://www.lexisnexis.com/nl/business/docview/getDocForCuiReq?lni=56F6-K631-JC8W-Y407&amp;csi=259062&amp;oc=00240&amp;perma=true"/>
        <dcterms:title>Zwemmen voor een broze pa</dcterms:title>
        <dcterms:creator>TIRZA DE FOCKERT</dcterms:creator>
        <dcterms:date>2012</dcterms:date>
        <dcterms:publisher>
          <rdf:Description rdf:about="http://data.bibliotheek.nl/lexisnexis/parool">
            <rdfs:label>Het Parool</rdfs:label>
          </rdf:Description>
        </dcterms:publisher>
        <dcterms:language>
          <rdf:Description rdf:about="urn:iso:std:iso:639:-2:dut">
            <rdfs:label>Nederlands</rdfs:label>
          </rdf:Description>
        </dcterms:language>
        <dcterms:description>City Swim: Dochter van ALS-patiënt zwemt voor onderzoek naar de dodelijke spierziekte
Elfhonderd mensen duiken 9 september de grachten in voor de Amsterdam City Swim, om geld op te halen voor onderzoek naar de zenuwspierziekte ALS. Rachel van Wieren zwemt voor haar vader, ALS-patiënt Willem van Wieren.
Donderdag is een goede dag. Willem van Wieren (65) geniet in het Amsterdamse zonnetje samen met zijn jongste dochter Rachel (28) na van de echo van zijn toekomstige kleinkind, van zijn andere dochter. Uitgerekend op zijn verjaardag. "Ik ben ontzettend blij dat ik opa word. Dat ben ik nog niet," zegt hij. Dan, bedachtzamer: "Maar ik zal het niet zien opgroeien." Willem heeft amyotrofische lateraal sclerose (ALS), een progressieve zenuw-spierziekte waarbij de motorische zenuwcellen in het ruggenmerg en de hersenstam afsterven. De spieren krijgen geen signalen meer door, en laten het stuk voor stuk afweten. Een geneesmiddel voor de ziekte is er niet. Er is zo weinig over bekend, dat de diagnose over het algemeen pas achttien maanden na de eerste symptomen kan worden gesteld. En dat terwijl de gemiddelde levensverwachting slechts drie jaar is. Rachel doet daarom op 9 september mee aan de Amsterdam City Swim: een tocht van 2028 meter door de Amsterdamse grachten, om geld op te halen voor meer onderzoek naar ALS. En om het gevoel te hebben toch iets te kunnen doen. Rachel: "Je voelt je zo machteloos. Hiermee kan ik mijn emoties omzetten in kracht. Pa heeft er waarschijnlijk geen baat meer bij, maar hopelijk anderen wel." Apetrots is Willem op zijn dochter, en op zijn aanstaande schoonzoon Wessel Simons die ook meezwemt. Dat zo veel mensen zich zo inspannen voor ALS ontroert hem hevig. De ziekte heeft in korte tijd gruwelijk toegeslagen. Willem: "Ik zeg altijd een kort, gek zinnetje: ALS behelst alles." Hij spreekt zachtjes, met veel korte adempauzes. Praten gaat steeds moeizamer voor de man die als predikant bijna veertig jaar op de kansel stond. "Het is een slopende ziekte, die genadeloos doorgaat. Deze week voel ik een teruggang in mijn ademhaling. Als ik een paar stappen in huis zet, ben ik buiten adem." De Schiedamse dominee kreeg eind december de diagnose te horen - twee dagen voor zijn emeritaat. Achteraf gezien begon de ziekte al in de zomer van 2010. Willem: "Het begon met lopen. We dachten dat er een spier in mijn rechterbeen werd afgekneld, maar het bleek dit te zijn." De klachten stapelden zich op. Benauwdheid, uitval in zijn handen en benen. Hij verloor achttien kilo aan spiermassa. Tijdens een vakantie in het Limburgse Put vorig jaar werd hij bevangen door zo'n heftige benauwdheid, dat het voelde of hij doodging. "Ik dacht: geboren te Leeuwarden, gestorven te Put, en mijn collega's leggen me in de put." In juli 2011 legde hij zijn werk als dominee neer. Vijf maanden voor zijn pensioen. Een burn-out, dachten de artsen. Rachel woonde toen in Argentinië, waar ze met haar toenmalige vriend een manegebedrijf had. Ze twijfelde of ze terug naar Nederland zou gaan. "Soms dacht ik: wat doe ik hier nog? Maar ik wist dat papa niet wilde dat ik voor hem naar huis zou komen." Drie dagen nadat de ALS-diagnose was gesteld, stond ze op Schiphol. Willem ook, tot Rachels verbazing. "Ik dacht: die zit vast thuis. Maar nee hoor, daar zat hij, op een bankje. Hij sprong zo ongeveer drie meter in de lucht van blijdschap." De vader die ze op het vliegveld aantrof, leek in een jaar tijd vijftien jaar ouder te zijn geworden. Rachel: "Mijn stevige, sterke vader was een broze oude man geworden." Willem: "Ja, ja. Als ik nu een paar stapjes zet, en je geeft me een duw, dan lig ik." Acht maanden later zijn die paar stapjes een bijna onmogelijke opgave. Zoals steeds meer handelingen. Willem: "Mezelf aankleden is een topprestatie. Knoopjes krijg ik niet meer vast. Orgel- of pianospelen, dat had ik nog wel willen doen, lukt ook niet meer. Wat dat betreft sta ik helemaal buitenspel." In de tuin staat sinds kort een grote zorgcontainer. "Ik heb hem maar mijn Châlet de Guillaume genoemd," zegt Willem. Rachel: "Oh kijk eens, het ding heeft al een naam." Willem is steeds meer afhankelijk van anderen. Van zijn vrouw Henny, die 24 uur per dag mantelzorger is. En van zijn vier kinderen, die hun ouders zo veel mogelijk proberen te ondersteunen. Rachel: "Je bent er dagelijks mee bezig. Bellen hoe het gaat, mama ondersteunen met praktische zaken." Die complete afhankelijkheid is voor Willem één van de moeilijkste aspecten van de ziekte. En niet meer in staat zijn anderen te helpen, zoals hij zijn hele leven naast zijn werk als predikant gedaan heeft. In Palestina, op de Balkan, bij de Vreemdelingenboten. Na zijn emeritaat had hij vrijwilligerswerk willen doen. "Wanneer je als predikant niet maatschappelijk relevant bent, wat doe je dan? Liefde, gerechtigheid moet je concreet maken. Dat heb ik geprobeerd." In april kreeg hij daarvoor een koninklijke onderscheiding, tot zijn grote verrassing. Zoals er dit jaar toch ook meer mooie momenten waren. Zoals zijn afscheidsdienst in maart, waar hij een laatste keer voorging in de kerk waar hij ruim twintig jaar predikant was. Willem: "Ik ben blij dat ik dat heb kunnen afronden, voor mezelf en voor de gemeente." Rachel: "Hij leefde op de kansel helemaal op. Het was mooi om die kracht te zien in papa. Dat dat niet weg is." Eind september trouwt zijn zwangere dochter Ruth (32). Willem zal het inzegeningsmoment doen. "Als ik het nog kan." Fysiek gaat hij namelijk hard achteruit. Een jaar heeft hij nog, schat Willem. "Maar het kan ook iets korter zijn. Of iets langer." Bang voor het einde is hij niet. De predikant, oprecht verwonderd: "Waarom zou ik?"
A'dam City Swim
Een zwemtocht van 2028 meter door de Amsterdamse grachten: met dat initiatief wil de Stichting Amsterdam City Swim, in samenwerking met House of Sports, geld ophalen voor onderzoek naar ALS. Elfhonderd deelnemers duiken 9 september de grachten in, waaronder een speciaal olympisch team met gouden zwemcoach Jacco Verhaeren en Londengangers Femke Heemskerk, Marleen Veldhuis en Sebastiaan Verschuren. Een groep ALS-patiënten zal ook deelnemen. De inschrijving voor de tocht is inmiddels gesloten; doneren kan nog wel.
'Mezelf aankleden is een topprestatie. Knoopjes krijg ik niet meer vast'
</dcterms:description>
        <dcterms:extent>word, 1042, Nieuws; Blz. 4</dcterms:extent>
        <dcterms:issued>2012-08-25</dcterms:issued>
        <rdfs:label xml:lang="nl">Zwemmen voor een broze pa</rdfs:label>
        <skos:note>BQM_15</skos:note>
      </rdf:Description>
    </oa:hasBody>
  </oa:Annotation>
</rdf:RDF>
