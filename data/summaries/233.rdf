<rdf:RDF xmlns:rdf="http://www.w3.org/1999/02/22-rdf-syntax-ns#" xmlns="http://www.openarchives.org/OAI/2.0/" xmlns:xsi="http://www.w3.org/2001/XMLSchema-instance">
  <oa:Annotation xmlns:oa="http://www.w3.org/ns/oa#" rdf:about="http://data.bibliotheek.nl/nbc/summary#aHR0cDovL2RhdGEuYmlibGlvdGhlZWsubmwvbGV4aXNuZXhpcy81NzZHLVJYRzEtSkM4Vy1ZMkpE">
    <oa:annotatedBy rdf:resource="http://bibliotheek.nl/id/bnl"/>
    <oa:motivatedBy rdf:resource="http://data.bibliotheek.nl/ns/nbc/oa#summarizing"/>
    <oa:hasTarget rdf:resource="http://data.bibliotheek.nl/lexisnexis/576G-RXG1-JC8W-Y2JD"/>
    <oa:hasBody>
      <rdf:Description xmlns:skos="http://www.w3.org/2004/02/skos/core#" xmlns:dcterms="http://purl.org/dc/terms/" xmlns:rdfs="http://www.w3.org/2000/01/rdf-schema#">
        <dcterms:source rdf:resource="urn:nbc:source:krantenbank"/>
        <dcterms:type rdf:resource="http://dbpedia.org/resource/Article_(publishing)"/>
        <rdfs:seeAlso rdf:resource="http://www.lexisnexis.com/nl/business/docview/getDocForCuiReq?lni=576G-RXG1-JC8W-Y2JD&amp;csi=259062&amp;oc=00240&amp;perma=true"/>
        <dcterms:title>Vaak auditie doen loont</dcterms:title>
        <dcterms:creator>JOS VAN DER BURG</dcterms:creator>
        <dcterms:date>2012</dcterms:date>
        <dcterms:publisher>
          <rdf:Description rdf:about="http://data.bibliotheek.nl/lexisnexis/parool">
            <rdfs:label>Het Parool</rdfs:label>
          </rdf:Description>
        </dcterms:publisher>
        <dcterms:language>
          <rdf:Description rdf:about="urn:iso:std:iso:639:-2:dut">
            <rdfs:label>Nederlands</rdfs:label>
          </rdf:Description>
        </dcterms:language>
        <dcterms:description>Hoe kom je als jonge acteur in een film? Mingus Dagelet (21) en Abbey Hoes (18), hoofdrolspelers in Koning van Katoren, weten alles van audities.

Ze zijn er helemaal klaar voor. Mingus Dagelet (roodbruin kostuum, wit overhemd, zwart strikje) en Abbey Hoes (zwart jurkje) zitten opgedoft in een café op het Rembandtplein in afwachting van de première van Koning van Katoren, een paar uur later in Tuschinski. Hun optreden in Koning van Katoren is het voorlopige hoogtepunt van hun nog korte acteerloopbaan, die voor Hoes acht jaar geleden al leek te eindigen voor hij was begonnen. De tienjarige zat op een jeugdtheaterschool en deed auditie voor de eerste Albert Verlindemusical Annie. 

          
          Het liep niet goed af. "Ik knalde er in de eerste ronde uit en wilde nooit meer acteren. Ik vond het stom en verschrikkelijk." Het leed sleet en Hoes deed een paar jaar later auditie voor een commercial van Roosvicee. "Ik had die auditie op internet opgezocht. Je had toen van die fora waarop alle audities stonden." Ze kreeg het rolletje, waarin ze 'lekker zeg!' moest zeggen, en had de smaak te pakken. "Ik schreef me in bij Kemna Casting en heb ze in het begin echt gestalkt met mailtjes en foto's." Misschien hielp het, want vier jaar geleden kreeg ze een rol in de op een middelbare school spelende jeugdserie Spangas. Daarna ging het snel. Hoes was te zien in het uitstekende tv-drama Maite was here en de Grunbergverfilming Tirza, maar ook in meer dan honderd afleveringen van de jeugdserie Vrijland, over de belevenissen van jongeren in een dorp. Bij Dagelet begon het iets anders, wat te maken heeft met zijn afkomst. Zijn vader is de acteur Hans Dagelet en zijn zussen Tatum en Charlie acteren ook. Als achtjarige stond hij al met zijn familie in voorstellingen op de Parade. Toch heeft zijn vader hem nooit gepusht, zegt Dagelet. "Juist niet, hij liet mij vrij, misschien omdat ik toch al geïnteresseerd was in acteren." Maar net als bij Hoes kwamen ook hem de rollen niet aangewaaid. Hij was compleet van slag toen hij tien jaar geleden de rol van Pietje Bell niet kreeg in de film van Maria Peters. "Ik haalde de laatste ronde en dacht echt dat ik de rol zou krijgen. Ik had de boeken gelezen, die ik echt heel vet vond en waarin ik me een beetje herkende. Iedereen was enthousiast, het voelde goed, maar ik kreeg de rol niet. Ik dacht toen wel even: bekijk het maar met acteren, maar het ging over." Na wat 'beginseltjes' kwam Dagelet net als Hoes in Vrijland terecht. Spelen in een dagelijkse serie beveelt hij iedere beginnende acteur aan. "Het is een goede leerschool. Je kunt wel een cursus gaan volgen, maar je leert toch het beste in de praktijk," zegt Dagelet. "Omdat bij series als Vrijland en Spangas alles snel moet, leer je snel handelen en teksten oppikken." Hoes is het met hem eens. "Bij zulke series moet je in weinig tijd zo veel mogelijk scènes draaien. Dat is spannend, maar daardoor leer je snel." Spangas en Vrijland waren niet alleen voor Hoes en Dagelet een goede leerschool, maar voor meer jongeren. De langlopende series - Spangas bestaat vijf, Vrijland twee jaar - hebben een constante aanvoer van jonge acteurs nodig. In Spangas hebben inmiddels bijna tweehonderd (!) jongeren gespeeld. De meesten zijn uit het zicht verdwenen, maar voor velen was de serie een springplank. Zoals voor Gaite Jansen, die na haar debuut in Spangas vier jaar geleden een imponerende route heeft afgelegd van jeugdfilm (Lover of loser) naar volwassen (tv)drama (In therapie, Adam - E.V.A., 170 Hz). Het is niet onopgemerkt gebleven: Toneelgroep Amsterdam heeft Jansen, die op de toneelschool in Maastricht zit, nu al gestrikt voor een stageplek in 2014. Maar ook Jansen heeft hard moeten knokken en weet hoe het voelt om afgewezen te worden, zegt regisseur Maria Peters (Pietje Bell, Sonny Boy), van wie volgende week de kinderfilm De groeten van Mike in première gaat, waarin Jansen een rolletje speelt. "Gaite heeft voor vier van de zes Carry Sleeverfilmingen van Shooting Star (het filmbedrijf waarvan Peters één van de eigenaren is) auditie gedaan, maar drie keer haalde ze het net niet. Ze was steeds bloednerveus. Dat was zuur, maar bij elke volgende auditie was ze beter. Bij de vierde film Lover of loser was het helemaal goed en kreeg ze een hoofdrol." De castings voor de Carry Sleeverfilmingen zijn legendarisch, omdat iedere jongere zich ervoor kan inschrijven, waarna op één dag drieduizend jongeren auditie komen doen. In de logistiek ingewikkelde operatie zijn 25 castingdirectors gelijktijdig in een schoolgebouw aan het werk. Zij krijgen elke acht minuten twee jongeren te zien die een scène voorspelen. Shooting star kiest voor voor deze massacastingmethode, omdat het bij castingbureaus niet altijd vindt wat het zoekt, zegt Peters. Ze erkent dat ook marketing een rol speelt. "Het is waar dat door zo'n grote casting te organiseren de film bij veel mensen alvast een belletje doet rinkelen." Zo'n auditiespektakel werkt bij jongeren, maar niet bij kleine kinderen. "Ik heb bij Kruimeltje duizend kinderen van een jaar of acht laten komen, maar dat werkte niet. Jonge kinderen kunnen zich nog niet voldoende concentreren." Voor haar nieuwe kinderfilm De groeten van Mike werkte ze daarom met een kindercastingbureau. "We hadden weinig tijd en dan ga je naar degene die snel kan leveren, in dit geval Elskes Kast." Terug naar Vrijland en Spangas, het begin van veel acteercarrières. Janusz Gosschalk van Kemna Casting ziet in (soap)series niet alleen een kans, maar ook een valkuil voor jonge acteurs. "Er zit een gevaarlijke verleiding in. Je kunt je vak erin uitoefenen en er een goede boterham mee verdienen, maar ontwikkel je je voldoende? Kun je als je eruit stapt de concurrentie aan met mensen die de toneelschool deden toen jij aan het spelen was? Wij moedigen jonge talenten altijd aan om naar de toneelschool te gaan." Het advies is bij de twee hoofdrolspelers in Koning van Katoren op vruchtbare bodem gevallen, want Dagelet zit in Maastricht op de toneelschool en Hoes in Amsterdam. Hoes: "Ik dacht nooit aan de toneelschool, maar Kemna stimuleerde me om die opleiding te doen. Ik ben blij, want ik doe nu dingen die ik anders niet zou hebben gedaan, zoals dans en beweging." Voor Dagelet was het een bewuste keuze. "Ik wil breder worden. Op de toneelschool gaat het over techniek en kennis en word je je bewust van wat je doet." Waar ze over tien jaar hopen te staan? Hoes: "Ik hoop dat ik een stijgende lijn heb laten zien en in mooie toneelproducties en mooie films sta. Ik zou graag met Arne Toonen (de regisseur van Black out) werken. Ik vind hem de Quentin Tarantino van Nederland." Lachend: "Als dat niet kan, is Tarantino ook prima." Dagelet: "Ja, dat zou ik ook wel willen, ik vind zijn zijn regie en stijl vet. Maar ik zou over tien jaar naast film, en misschien theater - of ik dat wil, ben ik aan het ontdekken - ook in een bandje willen spelen. Het lijkt me geweldig om net als mijn vader al die dingen naast elkaar te doen. Het klinkt misschien stom, maar hij is echt een voorbeeld voor me."
'Drie keer was ze te nerveus, de vierde keer kreeg ze de hoofdrol'
</dcterms:description>
        <dcterms:extent>word, 1184, PS Kunst</dcterms:extent>
        <dcterms:issued>2012-12-05</dcterms:issued>
        <rdfs:label xml:lang="nl">Vaak auditie doen loont</rdfs:label>
        <skos:note>BQM_15</skos:note>
      </rdf:Description>
    </oa:hasBody>
  </oa:Annotation>
</rdf:RDF>
