<rdf:RDF xmlns:rdf="http://www.w3.org/1999/02/22-rdf-syntax-ns#" xmlns="http://www.openarchives.org/OAI/2.0/" xmlns:xsi="http://www.w3.org/2001/XMLSchema-instance">
  <oa:Annotation xmlns:oa="http://www.w3.org/ns/oa#" rdf:about="http://data.bibliotheek.nl/nbc/summary#aHR0cDovL2RhdGEuYmlibGlvdGhlZWsubmwvbGV4aXNuZXhpcy81M1ZGLTc5NDEtRFlSWS1OMjlW">
    <oa:annotatedBy rdf:resource="http://bibliotheek.nl/id/bnl"/>
    <oa:motivatedBy rdf:resource="http://data.bibliotheek.nl/ns/nbc/oa#summarizing"/>
    <oa:hasTarget rdf:resource="http://data.bibliotheek.nl/lexisnexis/53VF-7941-DYRY-N29V"/>
    <oa:hasBody>
      <rdf:Description xmlns:skos="http://www.w3.org/2004/02/skos/core#" xmlns:dcterms="http://purl.org/dc/terms/" xmlns:rdfs="http://www.w3.org/2000/01/rdf-schema#">
        <dcterms:source rdf:resource="urn:nbc:source:krantenbank"/>
        <dcterms:type rdf:resource="http://dbpedia.org/resource/Article_(publishing)"/>
        <rdfs:seeAlso rdf:resource="http://www.lexisnexis.com/nl/business/docview/getDocForCuiReq?lni=53VF-7941-DYRY-N29V&amp;csi=259062&amp;oc=00240&amp;perma=true"/>
        <dcterms:title>'Ik ben nooit tevreden als ik mezelf terugzie'</dcterms:title>
        <dcterms:date>2011</dcterms:date>
        <dcterms:publisher>
          <rdf:Description rdf:about="http://data.bibliotheek.nl/lexisnexis/parool">
            <rdfs:label>Het Parool</rdfs:label>
          </rdf:Description>
        </dcterms:publisher>
        <dcterms:language>
          <rdf:Description rdf:about="urn:iso:std:iso:639:-2:dut">
            <rdfs:label>Nederlands</rdfs:label>
          </rdf:Description>
        </dcterms:language>
        <dcterms:description>Dat acteurs het "schat, wat was je vanavond weer gewéldig" in de mond ligt bestorven, is een onuitroeibaar toneelritueel, maar bij Frank Lammers en Sylvia Hoeks klinken de complimenten oprecht. De twee mogen en bewonderen elkaar. Misschien wel omdat ze tegenpolen zijn.
De fragiele Hoeks: "Als Frank iets vindt, laat hij het ook weten. Hij is bewonderenswaardig eerlijk. Soms zegt hij dingen in interviews waarvan ik denk: hoe kun je dat nu zeggen? Maar hij doet dat gewoon. Ik leer ervan, want ik ben veel meer gesloten." Ook vakmatig stak Hoeks op de set van De bende van Oss, waarin ze caféhoudster Johanna speelt die als hoer bijverdient, het een en ander op van de ervaren vijftien jaar in het filmvak Lammers. "Hij lijkt heel relaxed, maar weet precies wat hij doet. Iedereen denkt altijd dat hij enorm druk is op de set, maar dat is niet zo. Hij zegt alleen iets als het ertoe doet."
Lammers, die in De bende van Oss een getrouwde verzekeringsagent speelt die voor criminelen werkt en stiekem verliefd is op Johanna, blijft niet achter en prijst met een voorbeeld het talent van Hoeks. "Er zit een scène tussen ons in de film die eindigt met het door Sylvia uitgesproken zinnetje: 'Dat is het liefste dat iemand ooit tegen me heeft gezegd.' De opname liep niet lekker en ze bleef er ontevreden over, maar in de allerlaatste take deed ze het briljant en schoot ze vol tranen. Godverdomme, wat was dat goed! Ik vond het indrukwekkend en werd er echt gelukkig van." Hoeks, een beetje verlegen: "Op dat moment stelde ik me pas echt open, denk ik. Ik liet het gewoon gebeuren. Soms moet je kunnen loslaten."
Loslaten zit Hoeks niet in het bloed. De actrice, die deze weken ook schittert in de tv-serie Overspel, houdt niet van verrassingen op de set. Ze bereidt haar rol minutieus voor. Voordat er een meter wordt gedraaid, is zij al maanden dagelijks met haar personage en de film bezig. Voor de verfilming van Arnon Grunbergs Tirza nam ze celloles en bezocht ze alvast op eigen houtje locaties, zoals de middelbare school waar Tirza naartoe gaat.&amp;nbsp;
Bij De bende van Oss trok ze zich drie dagen terug op een hotelkamer. "Ik had een koffer bij me met films over fatale vrouwen en prostituees, zoals Lola, Mama Roma en Belle de jour. Films over sterke vrouwen die moeten overleven in een naar milieu." Wat ze eraan had? "Ik zoek naar dingen bij personages waar ik iets mee kan, die mijn rol verrijken. Ik vind het sowieso lekker om van te voren met mijn personage bezig te zijn."
Lammers: "Op die hotelkamer had je toch ook al een jurk en schoenen?" Hoeks: "Ja, ik had alvast kleding gevraagd, zodat ik in mijn kamer een beetje voor mezelf kon paraderen. Kleding helpt me om in mijn rol te komen. Ik probeer van alles uit. Ik stop bijvoorbeeld sokken in mijn bh en kijk hoever ik daarmee kom. Ik creëer er een basis mee, zodat ik op de set niet meer constant met de regisseur over mijn personage hoef te praten."
De gedegen voorbereiding leidt niet automatisch tot tevredenheid over haar spel. "Ik ben eigenlijk nooit tevreden als ik mezelf terugzie. Er zijn wel eens een paar seconden dat ik denk: ja, dit is het personage, dit is zoals ze moet zijn, maar op veel momenten zie ik haar helemaal niet."
Lammers is uit ander hout gesneden. "Ik ben niet iemand die zich dagen met films opsluit, maar ben half bewust en onbewust met mijn personage bezig. Bijvoorbeeld als ik in de auto zit. Bij deze film was bijzonder dat we een half jaar van tevoren bij mij thuis het script al een aantal keren lazen en moodboards bekeken. Zo'n lange voorbereiding is zeldzaam bij een Nederlandse film."
Hoeks: "Het was erg gezellig. Frank had altijd gekookt en dan oefenden we aan tafel het Brabants dialect dat in De bende van Oss wordt gesproken. We leerden het van Frank." Lammers: "Mijn Brabantse accent ligt het dichtst bij wat in de film wordt gesproken. Maar ik kan ook Zeeuws, Amsterdams, Fries en Vlaams. Bel Frank Lammers voor al uw dialecten."
Voor Lammers is een half jaar lang, maar Hoeks was al drie jaar bezig met De bende van Oss, omdat regisseur en coscenarist André van Duren haar vanaf het begin bij de film betrok. "We hebben wat afgepraat over het script in hotels, huisjes en kroegen!" Haar personage Johanna noemt ze het meest complexe karakter dat ze tot nu toe speelde. "Ze is een vrouw met een goed hart, die om te overleven soms foute keuzes maakt. Ze gaat niet berekenend te werk, maar reageert impulsief. Ze is sterk, krachtig en gevaarlijk, maar wordt overweldigd door de mannen in haar omgeving."
Lammers is blij dat hij in De bende van Oss nu eens niet een man met een grote bek en een klein hartje speelt, het personage waarvoor hij altijd wordt gevraagd. "Ik dank André (regisseur André van Duren) op mijn blote knieën dat hij het aandurfde om mij een charmeur te laten spelen. Eerlijk gezegd was ik die typecasting van mij wel beu. Het beïnvloedde zelfs mijn privéleven. Iedereen ging denken dat ik een botte boer ben, maar dat beeld klopt voor geen meter. Nou ja, bij tijd en wijle ben ik een botte boer, maar dat is niet het enige."
Dat André van Duren Sylvia Hoeks een betere actrice vindt dan Carice van Houten vindt Hoeks onzin. "Je kunt ons helemaal niet vergelijken. Acteren is zo enorm persoonlijk. Je vergelijkt Frank toch ook niet met Matthias (de Vlaamse acteur Matthias Schoenaerts, die furore maakte met Rundskop en ook in De bende van Oss speelt)? Ik vind beiden trouwens retegoed."
Lammers ziet vooral overeenkomsten tussen Hoeks en Van Houten. "En ik kan het weten, want ik heb met beiden gewerkt. Carice en Sylvia zijn beiden eigenzinnige, gedreven types, die op de set niet alleen met hun eigen rol bezig zijn, maar zich ook durven bemoeien met anderen. Dat is zeldzamer dan je denkt. Ook maken beiden niet de fout van veel acteurs door alles op hun eigen gevoel te betrekken. Zij reageren op anderen." Wie de beste is? Met gevoel voor zelfspot zegt hij: "Laten we een film maken met Carice en Sylvia samen waarin ik de love interest ben. Helaas vrees ik dat dat laatste nooit zal gebeuren bij iemand die eruit ziet als ik en bijna veertig is. Misschien ben ik de ideale bijrolacteur."
Tegen Hoeks: "Jij krijgt grote rollen, maar ik moet altijd opdraven voor een paar dagen. Als ik zo veel aanbiedingen als jij kreeg, speelde ik alleen in films. Begrijp me goed: het gaat me niet om hoofdrollen, al sla ik ze niet af, maar om met leuke mensen mooie verhalen te vertellen." Lammers voelt zich bevoorrecht. "Bij elk toneelstuk en elke film bevind ik me tussen talentvolle en creatieve mensen, met wie het fijn is om een tijd intensief te werken. Ik krijg veel terug. Er ontstaan vriendschappen, zoals met Sylvia en Matthias. Het is een zeer dynamisch leven."
Hoeks acteert om een andere reden. "Ik wil begrijpen waarom mensen doen wat ze doen. Waarom zijn mensen na veertig jaar ongelukkig huwelijk nog steeds bij elkaar? Waarom zegt iemand het ene terwijl hij het andere denkt? Ja, daarover kun je ook iets te weten komen door psychologie te studeren, maar ik vind het leuker om te spelen."
Ze noemt nog een reden. "Ik vind het niet leuk om mezelf te zijn. Ik vind het veel leuker iemand anders te zijn die toffe dingen meemaakt. Acteren is een fijne vlucht, want je leeft met je personage in een soort luchtbel, waarin je van alles meemaakt. Acteren is een veilige vorm van risico's nemen." Lachend: "Ik weet nu door mijn personage een beetje hoe het is om seks te hebben met Frank Lammers. Dat is leuk hoor, dat maak ik toch maar mooi mee."
De bende van Oss is vanaf 29 september in de bioscoop te zien.
Vanavond opent het Nederlands Filmfestival met de historische misdaadfilm De bende van Oss, met een hoofdrol voor Sylvia Hoeks, dé actrice van het moment. Een gesprek met Hoeks en haar tegenspeler Frank Lammers over typecasting, accenten en vriendschappen. En: is ze beter dan Carice? Jos van der Burg 'Kleding helpt me om in mijn rol te komen. Ik stop bijvoorbeeld sokken in mijn bh en kijk hoever ik kom'                               
</dcterms:description>
        <dcterms:extent>word, 1327, PS Kunst; Blz. 2</dcterms:extent>
        <dcterms:issued>2011-09-21</dcterms:issued>
        <rdfs:label xml:lang="nl">'Ik ben nooit tevreden als ik mezelf terugzie'</rdfs:label>
        <skos:note>BQM_13</skos:note>
      </rdf:Description>
    </oa:hasBody>
  </oa:Annotation>
</rdf:RDF>
