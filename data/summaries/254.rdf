<rdf:RDF xmlns:rdf="http://www.w3.org/1999/02/22-rdf-syntax-ns#" xmlns="http://www.openarchives.org/OAI/2.0/" xmlns:xsi="http://www.w3.org/2001/XMLSchema-instance">
  <oa:Annotation xmlns:oa="http://www.w3.org/ns/oa#" rdf:about="http://data.bibliotheek.nl/nbc/summary#aHR0cDovL2RhdGEuYmlibGlvdGhlZWsubmwvbGV4aXNuZXhpcy81NEpELVc2VjEtSkM4Vy1ZNEdY">
    <oa:annotatedBy rdf:resource="http://bibliotheek.nl/id/bnl"/>
    <oa:motivatedBy rdf:resource="http://data.bibliotheek.nl/ns/nbc/oa#summarizing"/>
    <oa:hasTarget rdf:resource="http://data.bibliotheek.nl/lexisnexis/54JD-W6V1-JC8W-Y4GX"/>
    <oa:hasBody>
      <rdf:Description xmlns:skos="http://www.w3.org/2004/02/skos/core#" xmlns:dcterms="http://purl.org/dc/terms/" xmlns:rdfs="http://www.w3.org/2000/01/rdf-schema#">
        <dcterms:source rdf:resource="urn:nbc:source:krantenbank"/>
        <dcterms:type rdf:resource="http://dbpedia.org/resource/Article_(publishing)"/>
        <rdfs:seeAlso rdf:resource="http://www.lexisnexis.com/nl/business/docview/getDocForCuiReq?lni=54JD-W6V1-JC8W-Y4GX&amp;csi=ID_Onbekend&amp;oc=00240&amp;perma=true"/>
        <dcterms:title>nasrdin dchar; tekstSara BerkeljonfotografieStephan VanfleterenVolkskrant magazineTien interviews</dcterms:title>
        <dcterms:date>2011</dcterms:date>
        <dcterms:publisher>
          <rdf:Description rdf:about="http://data.bibliotheek.nl/lexisnexis/vk">
            <rdfs:label>de Volkskrant</rdfs:label>
          </rdf:Description>
        </dcterms:publisher>
        <dcterms:language>
          <rdf:Description rdf:about="urn:iso:std:iso:639:-2:dut">
            <rdfs:label>Nederlands</rdfs:label>
          </rdf:Description>
        </dcterms:language>
        <dcterms:description>De Nederlands-Marokkaanse acteur Nasrdin Dchar (33) sprak recht uit zijn hart nadat hij een Gouden Kalf had gewonnen. Hij werd plots BN'er, held en rolmodel door de manier waarop hij zijn recht opeiste Nederlander, Marokkaan én moslim te zijn.
Zijn zus Hayat had gezegd: 'Nas, maak je niet druk, alleen dankjewel is ook genoeg.'
Acteur Nasrdin Dchar besloot anders. 'Dinsdag werden de nominaties voor het Gouden Kalf bekendgemaakt en op vrijdagavond was de uitreiking. In de tussentijd heb ik bijna niet geslapen. De kans was 33 komma drie-drie-drie-drie procent. Ik wilde dat Kalf winnen. Jezus, wat was ik zenuwachtig. Wat ga je zeggen, wat ga je doen?'
Zijn speech ging over drie dingen: dromen, liefde en het overwinnen van angsten. 'Want die heb ik nogal', zei hij daar, op het podium van de Utrechtse Stadsschouwburg. En ook Nederland heeft die, zei Dchar. 'We worden tegenwoordig geïnjecteerd met angst.'
En toen begon iedereen heel hard te applaudisseren en richtte hij het woord tot 'meneer Verhagen', Geert Wilders en hun achterban. 'Ik ben een Nederlander, ik ben heel trots op mijn Marokkaans bloed, ik ben een moslim en ik heb een fókking Gouden Kalf in m'n hand!'
Het publiek in de zaal stond op, joelend. Dchar riep: 'Dus wees maar fokking bang!' Maar dat hoorde eigenlijk niemand meer.
En zo werd Dchar (33) behalve winnaar van het Kalf voor beste acteur, in Rabat, ook een bekende Nederlander. En nog veel meer: een rolmodel, een held, de eerste die het recht opeiste Nederlander, Marokkaan én moslim te zijn. Hij sprak perfect Nederlands en verklaarde zijn in de zaal aanwezige ouders in het Arabisch de liefde. 'De sympathieke en intelligente Dchar heeft het in zich om het langverwachte gezicht te worden van de succesvolle jonge Marokkaanse Nederlanders', schreef NRC-columnist Hans Beerekamp.
Wist je gelijk dat er iets bijzonders was gebeurd? 'Pas toen ik achter de coulissen mijn ouders zag. Hoe mijn moeder me vasthield, de dingen die ze tegen me zei daar schrok ik van.'
Wat zei ze? 'Jongen, jongen, jongen, het is ongelóóflijk wat je gedaan hebt! Het is ongelooflijk wat je gezegd hebt! Het is ongelooflijk wat er buiten aan de hand is! En ik huilen, huilen, van blijdschap en ontlading. Papa met z'n trilkinnetje. Ze waren trots, zó, zó trots. Zo trots heb ik mijn ouders nog nooit van m'n leven gezien.'
Na die avond was het een gekkenhuis. Dchar liet zich kort interviewen door NRC en de Volkskrant, zat de maandag na zijn winst bij Pauw &amp; Witteman en vertrok daarna naar zijn ouders, in Steenbergen. Daar zat hij een paar dagen compleet overstuur op de bank. 'In dat eerste weekend waren er vooral mooie reacties, van vrienden en familie, maar ook van onbekenden. Heel tof. Vanaf maandag kwamen er ook ándere berichten. Negatieve berichten.'
Korte stilte. 'Héle negatieve berichten.'
Aan jou gericht? 'Ook. Domme reacties, maar ik liet me er wel door beïnvloeden. Dat ik 'deze Kalf' had gezegd, dat werd ineens een heel ding. Of ze schreven: hoe durft-ie, waarom spreekt-ie z'n eigen volk niet aan? Aan al die reacties op de speech, op YouTube, op Twitter, op blogs, kun je goed zien hoe Nederland in elkaar steekt. Wat voor land dit is. De hokjesgeest is ongekend.'
Met stemverheffing: 'Waarom zou ik in godsnaam míjn, tussen aanhalingstekens, achterban moeten aanspreken? Wíé is mijn achterban? Wát is mijn achterban? Ik heb helemaal geen zin om wie dan ook aan te spreken. Ik wil helemaal geen politiek statement maken, ik wil gewoon zeggen wat ik voel en denk. Moet ik me richten tot de Marokkaanse gemeenschap omdat ik een Marokkaanse achtergrond heb? Jongens, netjes naar school gaan, hoor! Sjongejonge. Weet je wat ik ook bedacht heb? Dat ik het er niet meer over wil hebben. Ik heb me er al te veel mee beziggehouden, vooral in die eerste twee weken na de speech. Ik was alleen maar negativiteit aan het opzuigen. Dat vind ik zó jammer.
'Die paar dagen bij papa en mama hebben me goed gedaan. Samen keken we naar het Marokkaanse journaal op 2M, een grote zender. En daar hadden ze het over die Nederlands-Marokkaanse jongen die die prijs had gewonnen.'
Hij slaat met zijn handen op z'n knieën. 'Het had gewoon Marókko bereikt! Wauw, dacht ik toen. Wauw wauw wauw. Dit is echt huge en fuck al die negativiteit. Daarna heb ik bijna al die aardige berichtjes op Facebook persoonlijk beantwoord. Ik heb mensen hoop gegeven, werd er geschreven. Dat is ongelooflijk. En verder blijf ik gewoon Nasrdin Dchar, een jongen die van z'n passie zijn werk heeft kunnen maken en die het beste met dit land voor heeft.'
Dchar noemt zichzelf een piekeraar. Een angsthaas. Een hypochonder. Als hij weer eens last had van die hypochondrie, belde hij zijn oudste zus, Hayat. 'Dan zei ze: je voelt je nu waarschijnlijk kortademig, je hart gaat zeker tekeer, tintelt je hand? Jááá, zei ik, ik ben bang dat ik doodga! Zij zei dan: Nas, je gaat echt niet dood. Laat het maar gewoon over je heen komen.'
Je beschrijft een paniekaanval. 'Jaha. Die kreeg ik naar aanleiding van die hypochondrie. Omdat ik iets voelde en gelijk dacht aan de verschrikkelijkste ziekten.'
Wanneer begon dat? 'Toen ik een jaar of 8 was. In die tijd keek ik veel naar Medisch Centrum West, die ziekenhuisserie. Een jongetje daarin kreeg last van bloedneuzen, bleek leukemie te hebben en ging dood. Toen ik zelf bloedneuzen kreeg, dacht ik dus meteen dat ik leukemie had. Zo is het begonnen. Vanaf toen werd ik me bewust van alle enge en vreselijke ziekten die er bestaan. Het was heftig hoor, die bloedneuzen. Alsof je een kraan opendraaide. Het zit in mijn familie, mijn zus had er last van, bij mijn oma was het net zo: een kraan. Dus dat zei mijn moeder ook tegen me.'
Maar dat hielp niet. 'Nee, ik wilde naar de dokter. Ik moest getest worden. Dat heeft er altijd in gezeten. Zodra ik iets voel, moet ik naar de dokter. En dan vraag ik het liefst om een bloedtest.'
Nog steeds? 'Ja. De dokter kent me inmiddels. Niet dat ik daar wekelijks zit, maar ik wil toch dat elk jaar mijn bloed even getest wordt. Gewoon, voor mijn eigen gemoedsrust. Al moet ik zeggen dat ik het nu best goed onder controle heb, hoor. Even afkloppen. Ik ben nu al zeker anderhalf jaar paniekaanvalvrij.' (Korte stilte.) 'O, deze moet ik écht afkloppen!'
Hij klopt af op de onderkant van een tafeltje.
Irreële angsten. 'Dat zijn het. Gedachten die je in bezit nemen. Het kan je overkomen in gezelschap, tijdens een gesprek zoals wij nu hebben. Dan moet ik tegen mezelf zeggen: Nas, rustig blijven ademen, het zijn irrationele gedachten. Dat doemdenken, over alles, kleeft aan me. Ik kan verdrinken in negativiteit. Soms gaat dat heel ver. Als ik word gecast voor een rol, bijvoorbeeld, en ik hang de telefoon op. Dan denk ik: yes, ik heb 'm! En meteen daarna: o, maar het gaat pas over anderhalve maand beginnen. Zul je net zien dat het niet doorgaat. Zul je net zien dat ik ziek word. Zul je net zien dit of dat of dit of dat. Doem, doem, doem.'
Altijd uitgaan van het zwartste scenario. 'Ja. Dat is ook een soort beschermingstactiek, hè?'
Want dan kan het alleen maar meevallen. 'Snap je? Verschrikkelijk. Ik wil daarmee stoppen. Ik wil ervan af. Het is zó irritant.'
Toen Dchar na de middelbare school werd afgewezen voor de toneelschool in Utrecht ging hij bedrijfseconomie studeren in Rotterdam. Tot vreugde van zijn ouders. 'Ze hebben mijn acteerambities altijd gesteund, maar ze hebben ook áltijd, tot aan de laatste dag, gezegd: diploma, diploma, diploma. Daarna laten we je met rust. Op de dag dat ik, na acht jaar studie, dat diploma haalde, zeiden ze dankjewel en mocht ik mijn eigen gang gaan.'
Tijdens zijn studie werkte Dchar zich via het amateurtoneel op tot het professionele circuit. Na zijn afstuderen werd hij gecast in Deadline, een VARA-serie, en in De Geschiedenis van de Familie Avenier, een toneeltweeluik van Maria Goos. In het eerste deel van het tweeluik speelde Dchar de gastarbeider Mohammed. Toen die in het tweede deel van het tweeluik een dief bleek te zijn die er met familiekapitaal vandoor gaat, wilde Dchar niet meer meedoen.
Dat is nogal wat, als je aan het begin van je carrière staat. 'Nogal. Ik ben nog steeds niemand, maar toen was ik helemáál niemand. Ik schrok gewoon heel erg toen ik dat stuk las. Ik heb ook eigenwaarde, iets waar ik zélf voor sta. Voor mij stond die rol voor mijn vader, die ook gastarbeider was. Voor een hele generatie, die van de eerste Marokkaanse gastarbeiders. En dat personage laat je stélen? Het ging er bij mij niet in.'
Uiteindelijk heb je die rol wél gespeeld. Waarom?
'Maria, de regisseur Jaap Spijkers, de artistiek leider Ronald Klamer ze konden me allemaal niet overtuigen. Ik dacht alleen maar: jullie wéten het niet, want jullie staan aan de andere kant. Het was mijn zus die zei: 'Nas, ik begrijp dat je dit niet wilt spelen omdat het tegen je principes is. Maar waar gaat het nou écht om, wat gaan de mensen zich herinneren?' Weet ik veel, zei ik. 'Ze gaan zich straks herinneren dat jíj, Nasrdin Dchar, die Nederlands-Marokkaanse jongen, daar staat tussen de belangrijkste acteurs van Nederland. Dat is toch duizend keer belangrijker?' Ze had gelijk.'
Naar aanleiding van zijn dilemma maakte Dchar samen met Maria Goos ook een theatermonoloog, Oumi, over zijn moeder. Ter voorbereiding interviewde hij haar. 'Er ging een wereld voor me open. On-ge-kend. Ik kende haar gewoon niet goed. Ze was mijn moeder en ik haar zoon, ze zorgde voor me met heel haar hart, maar tijdens die gesprekken dacht ik: waarom weet ik zo weinig? Zij zei steeds, in het Arabisch: wat geweest is, is dood. Klaar. Toen dacht ik: hè? Nee! Dit is ook mijn geschiedenis. Ze vertelde bijvoorbeeld dat ze ooit een kettinkje kreeg van mijn vader. Hun liefde was geheim, dus ze zou het niet kunnen dragen, wat moest ze ermee? Zij naar huis, balen. Toen heeft ze een steen gepakt, die ketting kapotgeslagen en thuis gezegd dat ze hem op straat had gevonden. Dat is toch een prachtig verhaal?'
Toen Goos hem een eerste versie van Oumi liet lezen, schrok Dchar zich dood. 'Ik dacht één ding. Oh. My. God. Dit is niet oké. Want zij had mijn moeder het hele stuk lang gebrekkig Nederlands laten spreken. Gewoon echt: ikke eten halen voor jou, want jij misschien lekker eten? Zoiets. Ik dacht: dit klopt niet, dit is mijn moeder niet. Toen ik dat tegen Maria zei, zei zij: 'Hoezo, dit is je moeder niet? Ik heb in Marokko een week met haar doorgebracht! Dit is hoe ze spreekt!' De crux is: ik práát nooit Nederlands met haar. En in het Arabisch maakt mijn moeder prachtige zinnen.'
Het scheelde niet veel of Dchar had die hoofdrol in de roadmovie Rabat, geregisseerd door zijn vrienden Jim Taihuttu en Victor Ponten, nooit gespeeld. Drie dagen voor het begin van de draaiperiode stond Dchar bij Taihuttu voor de deur. 'Ik zei: ik ga niet mee, want ik ga het hele project opfokken. Ik zat even in een héle goeie dip.'
Hoe kwam dat? 'Een paar maanden daarvoor had ik mijn relatie verbroken. We waren tien jaar samen geweest. En opeens, op een vrijdag tijdens het schoonmaken, stortte ik in. Jánken. Ik besefte ineens dat ze weg was, en daarbij kwam al snel de angst dat ik het zelf niet kon. Totaal de kluts kwijt. Dat je in de spiegel kijkt en jezelf niet meer ziet. Je ziet iemand die heel erg op je lijkt, je bént het gewoon, maar je bent het niet. Zo was het! O, man.'
Dacht je dat je gek werd? 'Ja. Dat zei ik letterlijk tegen m'n psycholoog: ik word gek. Nu kan ik het me niet meer voorstellen, maar ik weet dat ik het gezegd heb.'
Waarom maakte je het uit? 'Ik wilde even rondkijken, denk ik. En ik nam de liefde voor lief. Ze was mijn eerste liefde, en ze was er gewoon. Zo moet je nooit denken, je moet de liefde koesteren. Ik twijfelde zo dat ik dacht: ik maak deze keuze maar, voor we echt grote plannen maken.'
Hadden jullie die plannen al? 'Die hadden we zeker. Als mensen twijfelen, gaan ze grotere stappen zetten. We kopen een huis, want dan blijven we in ieder geval bij elkaar. We krijgen een kind, want dan blijven we in ieder geval bij elkaar. In zo'n fase zaten wij ook. Ik, vooral. De twijfel: is dit het, is dit het niet? En als ik die twijfel uitsprak, dacht ik: wat heb ik gedaan? Ik wil haar niet kwijt! Laten we een huis kopen! Ook daarna bleef ik twijfelen. Op een gegeven moment besloot ik dat ik echt even naar die twijfel moest luisteren.'
Leek het aanvankelijk een goede beslissing? 'Ja, die eerste maanden wel. Wauw, dacht ik eerst. Ik was de mán. Poe. Veel aan het werk, het ging goed, vrouwen. Mooi. Lekker allemaal. Goed leven.'
Dchar zucht. 'Verschrikkelijk.'
Verschrikkelijk? 'Ja. Goed dat ik het heb meegemaakt, maar wat ben ik blij dat het maar zo kort was. Dat we weer bij elkaar zijn. Dat ik zo snel tot de conclusie ben gekomen dat dat het níet is.'
Want het was leeg? 'Leeg, heel leeg. En eenzaam. Die liefde, de onvoorwaardelijke liefde, was er niet meer. Er was niks meer. Er was alleen maar Nasrdin Dchar, alleen thuis, die voor zichzelf moest koken.'
Rabat werd gemaakt zonder subsidie en met minimaal budget (ongeveer 3 ton), door een groep hechte vrienden. Dchar ging uiteindelijk toch. 'Anders zou ik écht verloren hebben. Van alles. Er zijn wel momenten geweest, vooral in de eerste twee weken, dan zag ik Aggie en Chico (medespelers Ahmed Akkabi en Marwan Kenzari, red.) bezig en dacht ik: jezus mina, ik word weggespeeld door die twee jongens. Ze doen het ook fantastisch, natuurlijk. Maar ik deed het ook fantastisch. Je wint niet voor niets een Gouden Kalf. Rabat was bikkelen, for life, maar het was ook een soort therapie. Sinds Rabat heb ik geleerd te genieten.'
Kon je je er die eerste draaidag meteen toe zetten? 'Ik zei tegen mezelf: Nas, dit ga je doen. En niet alleen ík zei dat, ook mijn psycholoog zei het en de dokter zei het. Want ik zat in die tijd ook weer vaak bij de dokter. Dan vroeg ik: maar wat als er tijdens die opnamemaand in het buitenland nou iets gebeurt, wat moet ik dan doen? De angst dat er iets gebeurt, altijd maar die angst dat er iets gebeurt.'
Wat is dat iets? 'Geen idee. Maar zodra ik naar het buitenland ga, denk ik: stel dat er iets gebeurt. Iets lichamelijks. Dat ik in het buitenland naar het ziekenhuis moet. En dan?' Korte stilte. 'Als ik nu denk aan die gedachten, joh, dat is zó...' Dchar laat zich achterovervallen, slaat zijn handen voor zijn gezicht. 'Ah, man! Die gedachten kunnen je zo opfokken. De mensen die er ook last van hebben, zullen begrijpen wat ik bedoel. Ik ben er nu bewuster mee bezig. Ik ben voorzichtiger. De afgelopen maanden waren bizar. Gekkenhuis. Dan zeg ik: Nas, let op jezelf, het is een gekkenhuis en je weet waar dat toe kan leiden. Ik praat heel veel met mezelf. Dat is de manier.'
Dit jaar staat in het teken van 'overwinning', zegt Dchar, 'van het weer bij elkaar komen. Van het winnen van een Gouden Kalf, van een voorstelling maken naar aanleiding van interviews die ik met mijn moeder deed, van een filmrol spelen die helemaal niks te maken heeft met mijn achtergrond, Felix Halverstadt in Süskind. En van het overwinnen van mijn angsten. Ik ben benieuwd of ik ooit nog zo'n fantastisch jaar mee zal maken.'
Kijk je de speech nog wel eens terug? 'Als ik dat filmpje kijk, dan ook gelijk heel vaak achter elkaar. Dan ga ik op alles letten. Wie zitten er, wie reageert op welke manier? Dan kijk ik naar mezelf en denk ik: wauw, hoe is het mogelijk dat ík dat gedaan heb? Niet voor te stellen. Maar ik ben het wel. Het is echt. Die jongen die je daar ziet, dát is Nasrdin Dchar. Tot in z'n kérn.'
Nasrdin Dchar Geboren 15 november 1978, Steenbergen Opleiding 1992-1998 Havo, Mollerlyceum in Bergen op Zoom 1999-2006 Bedrijfseconomie aan de HES in Rotterdam Carrière 2006-2007 Tv-serie Deadline, 2006-2008 De Geschiedenis van de Familie Avenier door Het Toneel Speelt, 2009 Solotheatervoorstelling De titel is focking lastig, 2009 Tv-serie De Troon, 2009 Speelfilm Tirza, 2010 Speelfilm Rabat, 2011-2012 Theatermonoloog Oumi, 2012 Vanaf 18 januari Kust door het Ro Theater, vanaf 19 januari speelfilm Süskind, en van 25 januari t/m 5 februari reprise van Oumi in Theater Bellevue, Amsterdam
Hoogtepunt van het jaar Het winnen van het Gouden Kalf Dieptepunt van het jaar Het overlijden van een oom in Marokko. Hij was de broer van mijn vader, en zijn beste vriend In 2011 voor het eerst gedaan 'Een auto gekocht: de taxi uit Rabat. Ik vond dat-ie in de familie moest blijven. Het is de beste en mooiste aankoop van het jaar. Mooiste film van het jaar Biutiful en Drive Slechtste film Green Lantern Mooiste boek 400 brieven van mijn moeder van Joseph Oubelkas Belangrijkste ontmoeting Met de schrijver Joseph Oubelkas
'Verder blijf ik gewoon een jongen die van z'n passie zijn werk heeft kunnen maken en die het beste met dit land voor heeft'
'Ze was mijn eerste liefde, en ze was er gewoon. Zo moet je nooit denken, je moet de liefde koesteren'
</dcterms:description>
        <dcterms:extent>word, 2789, 01_Interview; Blz. 10</dcterms:extent>
        <dcterms:issued>2011-12-24</dcterms:issued>
        <rdfs:label xml:lang="nl">nasrdin dchar; tekstSara BerkeljonfotografieStephan VanfleterenVolkskrant magazineTien interviews</rdfs:label>
        <skos:note>BQM_13</skos:note>
      </rdf:Description>
    </oa:hasBody>
  </oa:Annotation>
</rdf:RDF>
